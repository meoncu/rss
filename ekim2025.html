<!DOCTYPE html>
<html lang="tr">
<head>
  <meta charset="UTF-8">
  <title>Ekim 2025</title>
  <style>
    body { font-family: Arial, sans-serif; line-height: 1.6; max-width: 800px; margin: 20px auto; padding: 0 15px; background-color: #f9f9f9; }
    h1 { text-align: center; color: #333; }
    article { margin-bottom: 30px; padding: 15px; border: 1px solid #ddd; border-radius: 5px; background: #fff; }
    article h2 { color: #0073e6; margin-top: 0; }
    p { margin-bottom: 10px; text-align: justify; }
  </style>
</head>
<body>
  <h1>Ekim 2025</h1> 
     <article role="region" tabindex="0"  aria-label="Makale 1">
    <h2>İlgi Yukarıdan Aşağıya Akar</h2>
    <h3>Dergi</h3>
    <p>Bir koşu bandını gösteren çocuk iki elini açarak herkesi tebessüm ettiren bir yorum yaptı: “Yürüyorsunuz, koşuyorsunuz ama bir yere gitmiyorsunuz, ben bunu anlamıyorum.” Biz de bildikçe, öğrendikçe bir yere erişmek şöyle dursun dibe çöker olduk. Her şeye erişmek, her şeyi bilmek bizi maalesef daha çok insan yapmıyor. Daha çok bilgi tam tersine bizi insan olma manasından uzaklaştırıyor. Ne eksik acaba?

Eksik olan, bilginin kalpten kopmasıdır. Bilgi sadece zihinle irtibat kurduğunda katilin elindeki bıçaktan farkı kalmıyor. Ona kalpten çıkan bir ilginin eşlik etmesi lazım. İnsan bilgi ile büyümüyor, insan ilgi ile büyüyor. İlgi; çırağı usta, öğrenciyi öğretmen yapan örtük bilginin aktarılmasını sağlıyor. İnsanı gerçek manada büyüten ve kemale erdiren bilgi, ilgi ile anlam kazanıyor.

İslami ilim geleneğinin omurgası olan silsile bir ilgi hiyerarşisidir. Bilgiye talip olunur ama ilişki bilgi sahibinin ilgisi ile başlar. İlgi ise yukarıdan aşağı akar. İlgi hiyerarşisinin en üstünde Kur’an’ı ve beyanı öğreten Rabbimiz vardır. O bize olan sonsuz ilgisini, yoktan var ederek, hilafet sorumluluğu vererek, fıtratımıza imanı yerleştirerek ve hür irade bahşederek göstermiştir. Bu ilahi lütuf, bir sözleşme (misak) ile ebedileştirilmiş, kitaplar ve peygamberlerle somutlaştırılmıştır.

Rabbimizin sonsuz ilgisi, varlığımızın ilk sebebi ve nihai anlamıdır. Bütün erdirici ilgiler O’nun bize ilgisinden neşet eder. Modern çağ hikmeti kaybetti, o yüzden bilgiyi ilginin kaynağına bağlamadan yaptığı her aktarım onu erdirmiyor, tam tersi azgınlaştırıyor. Öğretiyor ama geliştirmiyor, bildiriyor ama fayda vermiyor. Çare, bilgiyi ilginin kaynağı ile buluşturmaktan geçiyor. Neyi niye bilmemiz gerektiğine dair alakayı kurabildiğimiz andan itibaren bilgi işe yarayacak, erdirecek.

Rabbimizin bize ilgisinin tezahürleri sonsuzdur. Rehberimiz Kur’an-ı Kerim, örneğimiz Peygamberimiz, akleden kalbimiz ve zerreden küreye ayet ayet ışıldayan şu muhteşem kâinat… Hepsi bize gösterilen eşsiz ilginin eseridir. Rabbimiz bu ilginin şükrüne muvaffak kılsın. Bu, kendi çapımızda bir ilgi ağı örmekle olur. Öğrenirken ve öğretirken, yalnızca bilginin sağlıklı naklini değil, ilginin tezahürünü ve şartlarını da aramalıyız. Bilgi, ilginin kanatları olmadan uçamaz; insanı büyüten, bilgiyi anlamlı kılan kalpten çıkan sıcak ilgidir.

Kapakta verdiğimiz “Bilgi yetmez, ilgi ilgi büyür insan” ifadesi sadece pedagojik bir gerçekliğe değil, deruni bir hakikate işaret ediyor. Hakiki öğrenme ve büyüme, nihayetinde, ilginin kaynağına olan bağlılıkla ve O’ndan aldığımızı çevremize sunmakla mümkündür. Bu sayımız, bilgi anaforu içerisinde ilgisiz kalan insana unutulmaya yüz tutmuş hikmeti yeniden hatırlama çağrısı yapıyor, istifadeye medar olması niyazımızdır.

Geçtiğimiz ay dergimizin dostları buluştular ve hasret giderdiler. Yeni abone olacak okuyucularımıza hediye edeceğimiz Muhterem Osman Nûri Topbaş Hocamızın “Kıssaların Diliyle Müslümanın Gönül Ufku” isimli eserin ilk baskıları yerlerine ulaşmaya başladı. Bilgi ve ilginin muhteşem bir terkibi bu kıymetli eserin bize yeni dönemde yeni dostlar katacağına, eskimeyen dostlarla da yeniden buluşmaya vesile olacağına yürekten inanıyoruz. Bir sonraki sayıda buluşmak ümidiyle sizi dergimizle baş başa bırakıyoruz, Allah’a emanet olunuz efendim.</p>
   
  </article>

  <article role="region" tabindex="1"  aria-label="Makale 2">
    <h2>İlginin Kaynağı Rabbimizdir</h2>
    <h3>Mehmet Lütfi Arslan</h3>
    <p>Eğitim alanında “örtük bilgi” diye bir kavram var. Meri eğitim sistemlerinin sınırlılıklarını sorgulamaya imkân tanıyan bu kavrama göre bazı temel beceri ve bilgiler sadece kitaplardan veya derslerden değil, bizzat tecrübe edilerek ve taklit ederek öğrenilir. Meselâ bisiklete nasıl binileceği veya bir müzik aletinin nasıl çalınacağı gibi beceriler böyledir. Örtük bilgi, açık bilgi gibi sistematik olarak kaydedilemez veya öğretilemez, ancak gözlem, tecrübe ve usta-çırak münasebetiyle aktarılır.

Örtük bilgi kavramı daha sonraları bilginin nasıl iletildiğine ilişkin bir modele ilham kaynağı olmuştur. Bu model, bilginin yayılmasını üç safhada izah eder. İlk safhada usta çırakla ya da öğretmen öğrenci ile bir araya gelir ve örtük bilgiyi paylaşır. Çırak ustasını, öğrenci öğretmenini izler ve taklit eder. Bu çok zaman iradi olmaz, klasik tabiri ile bir hal transferi gerçekleşir. Böyle bir transferin ortaya çıkmasında bilgi paylaşımından önce bir güven paylaşımının söz konusu olduğu açıktır.

İkinci safhada usta ya da öğretmen kendindeki örtük bilgiyi öğrencisine aktarır ve bunu yaparken kendine has bir usul kullanır. Örtük bilginin açık bilgiye dönüştüğü bu safhada hikâyeler, teşbihler veya mecazlar kullanan öğretici tabiri caizse kendi yoğurt yiyişini vitrine çıkarır. Kendi ustasından aldığını, anladığı ve algıladığı şekilde aktarırken bilgiye kendinden bir şeyler katar. Burada ortaya çıkan açık bilginin mahiyetini büyük oranda muhatabın idrak seviyesi belirler.

Üçüncü safha öğrencinin ya da çırağın ustasından aldığı açık bilgiyi öğrenerek, kendi idrakine göre yorumlayarak, uygulama ve tecrübe ile harmanlayarak zaman içerisinde kendine has bir bilgiye dönüştürmesidir. Bu safhada ustadan ya da öğretmenden intikal eden açık bilgi tekrar örtülü hale gelir. Öğrenilen açık bilgi, öğrencinin o bilgiyi yaşayarak ve uygulayarak kendine özgü bir tecrübe ve sezgi kazanmasına vesile olmuştur. Bu daire böylece örtülüden açığa tekrar edip durur. Herkes istidadına göre öğrenir ve gayretine göre öğretir. Öğretilen de öğrenilen de hususi ve şahsidir.

Bilginin böyle dönüp durmasının muharrik unsuru ilgidir. İlgi üstten alta doğru akar. Ustasının ilgi göstermediği çırak inkişaf edemez. Öğrencisine yönelmeyen öğretmen kendinde meknuz bilgiyi iletemez. Örtük bilginin transferi ancak kalplerin birbirine akması şartına bağlıdır. Bugün modern toplumun açmazı da buradadır: Bilgi çok, ama örtük bilginin taşıyıcısı olan ilgi yok. Bu yüzden eğitimden maksat hâsıl olmuyor. Çünkü ilgi olmadan aktarılan bilgi yetmiyor. Oysa çocuk, öğretmeninin nazarı, sevgisi ve ilgisiyle öğreniyor; çırak böyle meslek ediniyor; mürid böyle olgunlaşıyor.

İnsanı büyüten, görünmeyen; gönülden gönle akan, halden hale geçen örtük bilgidir. Bu ise ilgiden doğar ve ilgiyle aktarılır. İslam ilim geleneğinde icazet, yani “izin, yetki belgesi”, sadece bir diploma yahut resmi onay değil, bir silsilenin ve ilginin nişanıdır. Talebe hocasına bağlılık ve ilgi ile yetişir. Hocanın ilgisi olmadan icazet verilmez; çünkü bilgi kuru kalır. Talebe, hocasının dizinin dibinde bulunarak, yıllar boyu süren sohbetlerde, hizmetlerde ve yol arkadaşlığında olgunlaşır. Her ilmi ya da mânevî gelenekte bu yüzden silsile esastır. Silsile bir ilgi hiyerarşisidir. Bu hiyerarşinin en üstünde insana Kur’an’ı ve beyanı öğreten Rabbimiz Teâlâ ve Tekaddes Hazretleri vardır. İlginin kaynağı O’dur.

Allah’ın insana ilgisinin en büyük tezahürü bizi var etmiş olmasıdır. Var edilmiş olmaktan, şu hayat sahnesine çıkarılmış olmaktan daha büyük bir nimet var mıdır? İnsanın kendisini idrak etmesi ne büyük bir lütuftur. Yokluktan varlığa çıkmak, sonra bir hayat sahibi olmak ve bu hayatı sonsuz saadete gark edecek bir fırsat penceresinin önüne getirilmek ne büyük ihsandır. Bir diğer ilgi tezahürü bize hilafet bahşetmesidir. Hilafet, asilin vekili olmak, O’nun temsilciliğini üstlenmek demektir. Dilimizdeki kalfa kelimesinin aslı ve doğrusu halifedir. Allah’ın insanı vekili kılması ilgisinin en büyük tezahürlerindendir.

İlginin üçüncü tezahürü misak kavramında yatar. Rabbimiz bizimle bir sözleşme yapmış ve bizden bir söz almıştır: “Rabbin Âdemoğullarından, onların bellerinden zürriyetlerini almış ve 'Ben sizin Rabbiniz değil miyim?’ diye onları kendilerine şahit tutmuştur. 'Evet, buna şahidiz' dediler.” (A’raf, 172) Sözleşme bizi muhatap alması asaletimizdir. Verdiğimiz sözün bilgisini bildirmesi yine ilgisinin bir neticesidir.

Dördüncü tezahür fıtrattır. O bizi kendi fıtratına uyumlu bir fıtratta yaratmıştır. (Rum, 30) Fıtratımız O’nun ilgisini teyit etmektedir. İnsanlar tevhidi kabul edecek şekilde yaratılmışlardır. Akıllarıyla baş başa kalsalar Allah’ın varlığını ve birliğini inkâr etmezler. Peygamber Efendimiz sallallâhu aleyhi ve sellem de “Her doğan, İslâm fıtratı üzerine doğar. Sonra, anne-babası onu Hristiyan, Yahudi veya Mecusi yapar.” (Buhârî, Cenâiz 92) buyurmuştur.

İlginin beşinci tezahürü hürriyettir. Dileyene iman edecek, dileyene inkâr edecek bir hürriyet vermesi insana verilen kıymetin bir göstergesidir: “De ki, Hak Rabbinizdendir. Artık dileyen iman etsin, dileyen inkâr etsin.” (Kehf, 29) “Kim doğru yola (hidayete) gelirse sırf kendi iyiliği için gelir. Kim de (dalalete) saparsa kendi aleyhine sapar. Hiçbir günahkâr başkasının günah yükünü çekmez. Biz, peygamber göndermedikçe hiç kimseye azab edecek değiliz.” (İsra, 15)

Rabbimize insana ilgisinin altıncı tezahürü O’ndan bize hep güzel duygu ve düşüncelerin gelmesidir. O bize doğru yolu bulmamız için sürekli yardım eder. Gelen her hayır O’ndandır. (Nisa, 79) İçimizdeki nefis ise Şeytan ve dostları ile ortaklaşa bizi O’nun yolundan uzaklaştırmak için gayret etmektedir: “Başınıza gelen her musibet kendi yapıp ettikleriniz yüzündendir; kaldı ki Allah birçoğunu da bağışlar.” (Şura, 30)  

Yedinci tezahür içimizdeki fücur ve takva arasındaki zıtlığı bize habercileri ile bildirmesi ve bize doğru yolu işaret etmesidir: “Nefse ve onu biçimlendirene, ona hem kötülüğü hem de korunmasını (isyanını ve itaatini) ilham edene and olsun ki (Allah'tan başkasına tapmayarak) nefsini arıtan kazanmış (felaha ermiş), (yaratıklara taparak) onu alçaltan da ziyana uğramıştır.” (Şems, 7-10)

Sekizinci tezahür, yeryüzü ve içindekilerin insanın emrine verilmiş olmasıdır. İnsan yeryüzünde her türlü tasarrufa haizdir. O yeryüzünü imar etmek için gönderilmiştir. Salih Peygamber kavmi Semûd’a şöyle seslenmişti: “Ey kavmim! Allah’a kulluk edin; sizin için O’ndan başka hiçbir tanrı yoktur. O, sizi topraktan yarattı ve sizin yeryüzünde ömür sürüp, orayı îmâr etmenizi istedi.” (Hud, 61)

Dokuzuncu tezahür Kur’an-ı Kerim’dir. Kur'an bir hidayet rehberidir. İnsan denen muammanın şifresi bu ilahi kitaptadır. O şifre hem bu dünyada hem de öteki dünyada mutlu olmanın kapısını açmıştır. Kur’an şifadır, rahmettir ve hayrın bizatihi kendisidir: “Ey insanlar, size Rabbinizden bir öğüt, kalplerdeki dertlere bir deva, inananlara bir yol gösterici ve rahmet gelmiştir... De ki: Allah'ın lütuf ve rahmetiyle, ancak bu Kur'an'la ferahlansınlar. Bu, onların topladıkları dünyalıklardan daha hayırlıdır.” (Yunus, 57-58)

Onuncu tezahür En Güzel İnsan Hz. Muhammed Mustafa sallallâhu aleyhi ve sellem’dir. O bizim içimizden çıkarılmış, göklerle irtibatımızı sağlayan bir insan mucizesi, Rabbimizin en büyük lütfudur: “Andolsun ki içlerinden, kendilerine Allah’ın âyetlerini okuyan, onları arındıran, onlara kitap ve hikmeti öğreten bir peygamber göndermekle Allah, mü’minlere büyük bir lütufta bulunmuştur. Hâlbuki daha önce onlar, apaçık bir sapkınlık içinde bulunuyorlardı.” (Âl-i İmran, 164)

On birinci tezahür hikmet, güzellik ve ibretin kanaviçe gibi dokunduğu şu muhteşem âlemdir. Her şey O’nun bir ayeti, her şey O’ndan bir işarettir. Dağların tepelerinde, okyanusların derinliklerinde, uzayın akıl almaz büyüklüğünde ve tek tek her canlıda gözüken ve görünen O’dur. İmanla bakan her kalbin şaşkınlık ve hayretle secdeye kapanmaktan kendini alamayacağı bu âlemde her şey O’na giden yolda bir işaretçidir.

On ikinci tezahür aklımızdır. İnsanı insan yapan haslet, bizi din karşısında mükellef yapan akıldır. Sorumluluk aklı olanadır. Akletmek, zandan geçip bilgi ile davranmayı seçmektir. Bilgi vahiydir, nasıl davranacağımızı ve yaşayacağımızı bize vahiy söyler. Bilenler, bilmeyenlerle bir değildir. Bilmek sorumluluk doğurur. Akletmek bu sorumluluğu üstlenip harekete geçmeyi gerektirir. Aklı kullanmak en büyük imkân, bu imkânı kullanmamak zillete davettir, çünkü Allah, “Akıllarını kullanmayanların üzerine manevi pislikler yağdırır.” (Yunus, 100)

Bilgi tek başına yeterli değildir, ilgi şarttır. Ustadan çırağa, hocadan talebeye, gönülden gönle akan ilginin kaynağı Rabbimizdir. O’nun sonsuz ilgisi, varlığımızın ilk sebebi ve nihai anlamıdır. O’nun bize ilgisi bütün erdirici ilgilerin sebebidir. Bizler, O’nun bu kuşatıcı ilgisine şükretmekle mükellefiz. İlginin şükrü kendi çapımızda bir ilgi ağı örmekle olur. Öğrenirken ve öğretirken, yalnızca bilginin sağlıklı naklini değil, ilginin tezahürünü ve şartlarını da aramalıyız. Bilgi, ilginin kanatları olmadan uçamaz; insanı büyüten, bilgiyi anlamlı kılan kalpten çıkan sıcak ilgidir. O da zaten Rabbimizin ihsanıdır./p>
   

  </article>

 <article role="region" tabindex="2"  aria-label="Makale 3">
     <h2>İnsanı Besleyen ve Büyüten İlgiler</h2>
    <h3> Adem Ergül</h3>
    <p>Kur’ân-ı Kerim’de insanın “alak”tan yaratıldığı beyan edilir.[1] “Yapışmak, asılmak, sevgi ve ilgi” gibi anlamlara gelen bu kelime ile aşılanmış yumurtanın ana rahminin iç duvarına asılı vaziyeti kastedilir. İşte bu haliyle anne karnındaki insan olma yolculuğuna giren bebek, anneyle hem maddi hem de manevî bir bağ kurarak beslenmeye ve büyümeye başlar. Esasen insan var oluşunun başlangıcından ömrünün sonuna kadar ilgi ilgi beslenen ve bu sayede hem maddî bedeni hem de manevî boyutu şekillenen bir varlıktır. Beslenme kaynakları mühimdir. Bedeni, zihni ve gönlü doğru ve tıyb (temiz) kaynaklarla ilgi kurabilirse nurânî bir şahsiyet oluşurken; haram, kirli ve zehirli ilgilerle kuşatılırsa zulmânî bir kişilik oluşumu söz konusu olmaktadır. Bu yönüyle ilgilerin niteliği gelişimin keyfiyetini oluşturur diyebiliriz.

Psikologlar üç çeşit ilgiden bahsederler:

Olumlu ilgi: Selâm vermek, iltifat etmek, ihsan ve ikramda bulunmak.
Olumsuz ilgi: İncitici konuşmak, eziyet etmek vb.
Sıfır ilgi: Yokmuş gibi davranmak.
Bu ilgi çeşitlerinin içerisinde en yıpratıcı ilgi, “sıfır ilgi”dir yani ilgisizliktir denilmiştir. Olumlu ilgiler, şımartma seviyesine gelmediği sürece büyütücü ve geliştirici bir iksirdir. Negatif ilgiler ise terbiye maksatlı olarak kimi zaman faydalı ise de bunun da dozu doğru ayarlanabilmelidir. Aksi halde ilgilerin kopmasına sebebiyet verebilir. Terbiye ve idarede esas olan ise aradaki ilgi bağını hiçbir şekilde koparmamaktır. Zira kopan bağların yeniden kurulması zordur. Zayıflayan bağları ise besleyip büyüterek güçlendirmek her zaman için mümkündür.

İlginin besleyici olması hem verici kaynağın hem de alıcının durumu ile yakından ilgilidir. Her şeyden önce ilgi, samimi ve içten olmalıdır. Alıcının da ilgi kaynağına hüsn-i zan beslemesi esastır. İlginin kökü gönülde dalları uzuvlardadır. Köksüz ilgiler yapmacık alakalardan ibarettir ki faydadan ziyade zarar getirir. Bir gönülde, kibir, haset, bencillik, muhabbetsizlik ve merhametsizlik varsa bu çeşit kimselerin ilgisi muhataba zarar vericidir. Bu nevi kimselerden iyi bir eş, iyi bir eğitimci, iyi bir dost ve iyi bir idareci çıkmaz. Nazarlarından ve yakınlarından uzak durmak gerekir.

İlginin çeşitleri ve kanalları çoktur. Göz, kulak, dil, el ve yüz gibi zahirî uzuvlar ilgide önemli olduğu gibi gönüller de ilgide son derece büyük önemi haizdir.

Göz ilgisi, bütün kültürlerde önemsenmiştir. Nazar aşılayıcıdır. Bir arifin merhamet ve erdirici nazarına erişmek, ateşleyici, harekete geçirici ve duyguları motive edicidir. Bu yönüyle büyüklerin ve gerçek eğitimcilerin göz temasına ehemmiyet vermek gerekir. İnsan görülmek ister. Hizmetlerini ve güzelliklerini görüp takdir etmediğiniz kimseleri zamanla pörsütürsünüz. Ders, seminer ve konferanslarda bile etkili olmanın önemli unsurlarından biri göz teması kurabilmektir. Hatta “söz göze söylenir” ifadesi bir deyim haline gelmiştir.

Dinlemek de ilginin önemli bir çeşididir. Çoğu problemler etkili bir dinleme ile daha kolay çözülür. Çocuk olsun yaşlı olsun sözünün dinlenilmesini ister. Bu bir anlamda saygı göstergesidir. Muhataba değer verildiğinin en önemli nişanlarından biridir.

Dil, şayet yerinde kullanılırsa en etkili vasıtalardan biridir. Özellikle tatlı dil, saygılı dil ve muhataba değer yükleyen nitelikli konuşmalar muhatabı besler ve aşılar. Hem muhtevası hem de üslubu güzel olan cümleler, hem yön gösterici hem de geliştiricidir. Söz ilgisini ölçülü kullanabilmek, basiret ve firaset işidir.

Beden dili de ilgide önemli bir yer tutar. Güler bir yüz yaklaştırıcı; abus ve somurtkan bir yüz uzaklaştırıcıdır. Birinden yüz çevirmek onu üzüp yokluğa mahkûm ederken, bütün bedeniyle bir kişiye yönelmek değer ve itibar yükleyicidir.

Gönül ilgisi ise görünmeyen bir enerji yayar. İçten içe akan muhabbet ve merhamet akımı, muhatabın iç dünyasında dönüşüm ve değişimlere vesile olur. En derinlikli ilgiler, birinin gönlüne girerek ve birilerini gönül sarayına alarak oluşur. Gönül ilgisi sözü, gözü, kulağı ve beden dilini de yönlendiren ve niteliğini belirleyen bir ilgidir. Bu yönüyle ilginin ana menbaı mesabesindedir diyebiliriz.

İlginin yetiştirici ve geliştirici olması sürekliliği ile de doğru orantılıdır. İlgide devamlılık tekâmül için olmazsa olmaz bir zarurettir. Zira terbiye basamak basamak yükselinen bir kemâl yolculuğudur.

İlgi ve ilişkilerde celâl ve cemâl dengesi de son derece önemlidir. Şımartmayan, yakmayan, boğmayan, donuklaştırıp koparmayan bir ilgi dengesi lüzumludur. İnsana terbiye maksatlı dokunuşlar ve ilgiler, ince bir titizlik ister. Nefs ve şeytanın hile ve desiselerinden arınmamış niyet, söz ve davranışlar, insanı arındırıcı ve tekâmül ettirici değil, belki kirleten ve gerileten ilgilerdir. Bu sebeple ilgi kaynakları titizlikle seçilmelidir.

Çocuklarımızı emanet ettiğimiz öğretmenlerin ve okulların bilgi aktarım becerileri kadar ilgi kalitelerine de dikkat etmek gerekir. Merhametsiz, sevgisiz ve gönülsüz eğitimcilerin bakışı, sözü ve duruşu çoğu zaman tertemiz fıtratları bozar ve belki de zehirler. Eğitim fakültelerinde bilgiyle birlikte ilginin de nasıl geliştirileceğinin projeleri yapılmalıdır. Hafızalara malumat aktarmak, bir takım teknik ve becerilerden haberdar kılmak elbette önemlidir. Ancak değer yüklü nesiller yetiştirmek daha çok nitelikli ilgilerle mümkün olabilecektir.

Bir toplumun önde gelen âlim, ârif ve idarecileri, hangi alana ilgi ve iltifat gösterirlerse, o alanda bir gelişme ve bereket söz konusu olması tabiidir.

Anlatılır ki pâdişâhlara da hüsn-i hat dersi veren Hâfız Osman, gâyet mütevâzı biriydi. Saraya derse giderken sade giyinir, kendisini kibir ve gurura sevkedecek her şeyden kaçınırdı. Birgün Sultan II. Mustafa, Hâfız Osman’ın hokkasını tutarak kendisine iltifât ve alâka gösterdi. Sonra yazdığı hârikulâde yazılara hayran hayran bakarak:

“Üstâd! Böyle bir Hâfız Osman bir daha zor yetişir! Belki de hiç yetişmez!” dedi.

Bu iltifât üzerine Hâfız Osman, mahcûb oldu ve şu mânidar cümleleri söyledi:

“Sultanım! Sizin gibi hocasına hokka tutan pâdişâhlar geldikçe, daha çok Hâfız Osmanlar yetişir!”

Evet, yetişmek için bilgi lüzumludur ve fakat doyurucu bir ilgi olmadan nitelikli şahsiyetler inşasında yeterli olamayacaktır.</p>
 </articel>
   <article role="region" tabindex="3"  aria-label="Makale 4">
    <h2>Ateşten Gömlek: İtikâdı Muhafaza Etmek</h2>
    <h3>Mehmet Büyükmutu</h3>
    <p>Her devrin kendi ilmî, fikrî, siyasî ve iktisadî buhranı olduğu gibi îtikâdî buhranları da olmuştur. Tarih, îtikâdî buhranlarla mücadele için eserler telif eden âlimlerin en büyük şahididir. Geçmişe dönüp bakıldığında kimi zaman, ortaya çıkan îtikâdî ihtilafların bugün için çok bir anlam ifade etmediğini rahatlıkla söyleyebiliyoruz. Her ihtilaf kendi döneminin îtikâdî anlamda kırılma noktasını gösterir, insanların pamuk ipliğine bağlı itikatlarının ufak bir rüzgarla sarsılabileceğini ortaya koyar.

 Hakikatte insanın itikadına zarar verdikten yahut şüpheyi kalbe yerleştirdikten sonra îtikâdî bir ihtilafın küçüğü-büyüğü olmaz. Bu bir anlamda, günahlar arasında tercih yaparak ikisinden birini işlemeye benzer. Mesela namazın terk edilmesiyle ortaya çıkan günah ile sarhoşluk veren bir haram işlendiğinde ortaya çıkan günah arasında haram işlenmesi bakımından bir fark yoktur. Yani namaz kılmamak, örtünmemek, harama bakmak, içki içmek gibi günahları “Zina etmedik ya! Hırsızlık yapmadık ya! Adam öldürmedik ya!” diyerek basite indirgemek ve meşrulaştırmak, şeytanın kurduğu büyük bir tuzaktır. Bu sebeple haramlardan biri diğerine tercih edilerek küçük-kolay yahut büyük-zor şeklinde ayrım yapılmaz. Yani işlenen bir günah, daha büyük günahlar karşısında küçük sayılarak basitleştirilmez, başkalarıyla kıyaslanarak meşrulaştırılmaz.

Asıl olan, imanı korumak ve iman etmiş bir kimsenin şüpheli hareketlerini imkân nispetince tevil ederek iman dairesinde kalmasını sağlamaktır. Ancak açık bir şekilde itikadı sarsan ve insanı şirke, ateizme, isyana götüren hususların küçüklüğüne bakarak “Bu kadar küçük bir sözle, bir cümleyle, bir fiille veya küçük bir şüphe ile dinden çıkılmaz,” demek, “iman esaslarının tamamına değil de bir kısmına iman etmek, kitaplara ve meleklere iman etmeyip diğerlerine iman etmek” veya “tüm peygamberler yerine bir kısmının Peygamber olduğuna inanmak” şeklindeki durumların her birisi insanı dinden çıkarır.

Dinden çıkaracak hususların orantısal durumu yahut azı-çoğu yoktur. Yani iman edilecek hususların bir kısmına iman ederek bir kısmını reddetmek, “Aklıma şunlar yatıyor ama diğerlerine şüphe ile bakıyorum.” benzeri cümlelerle insan İslam dairesinde kalamaz. Bu sebeple insanın iman dairesinde kalması temelde iki hususa bağlıdır. Biri yapmak-söylemek suretiyle imanını ve itikadını muhafaza etmek, diğeri yapmamak-söylememek-terk etmek suretiyle iman dairesinde kalmaktır. Yani insanın iman etmesi için kalben tasdik-dille ikrar zorunluluğunun yanı sıra diliyle ve kalbiyle inkâra götüren hususları da terk etmesi gerekir.

Yaşadığımız çağda nasıl ki faiz insanı farkına varmadan kendi bataklığına sürükleyebiliyorsa aynı şekilde popüler kültür unsurları da itikadımızı zora sokan hallere sevk edebiliyor. Dini değerleri kullanarak yapılan medya içerikleri, sosyal ve sanal ortamda çekilen videolar, dinlenilen şarkılar, mizah ve komiklik adı altında yapılan espriler, ilgi çekici olabilmek ve daha fazla etkileşim alabilmek için sergilenen eğlenceler ve gösteriler inancı ve akideyi zedelemektedir. Yakın geçmişte abes karşılanan ve müsamaha gösterilmeyen sözler ve eylemler, bugünün normal davranışları haline gelmiş durumdadır. Bu sebeple imanımızı tehlikeye sokan hususlar artık eskisi kadar kolayca ayırt edilememektedir.

Bir Müslümanın fıkhî açıdan mesul olduklarını yerine getirmemesi ile farz ve haramları inkâr etmesi birbirinden farklı hususlardır. Yani herhangi bir farz veya haramı inkâr etmediği müddetçe günahkâr bir mümin olarak kalmaya devam eder. Günahında ısrar etmesiyle fâsık olur. Nitekim ehl-i sünnet akaidine göre iman, amelin mütemmim bir cüzü veya onun bir parçası değildir. Bilakis amel, imanı kuvvetlendiren veya zayıflatan bir unsurdur. Yani bir kimse büyük-küçük günah işlediğinde günahkâr olur, harama girer, ancak reddetmediği sürece dinden çıkmış olmaz.

Daha açık bir ifadeyle namazı terk eden, ancak namazın farziyyetini yani Allah Teâlâ'nın emri olduğunu inkâr etmeyen bir kimse Müslümandır, ancak günahkardır. Fakat namaz kılmadığı gibi, “Günde beş vakit namaz kılmak da neymiş, insanın kalbi temiz olsun yeter.” diyorsa bu kimse sadece günahkâr değil, aynı zamanda İslam'dan da çıkmış bir kimsedir. Hakeza içkinin, hırsızlığın, zinanın, yani kat'î delillerle haram kılınan bir günahın haramlığını reddediyorsa ya da farz ibadetleri yerine getirmediği gibi bunların farz oluşunu reddediyorsa bu kimse sadece günahkâr bir Müslüman değil, aynı zamanda Müslüman olmayan bir kimsedir.

Allah Teâlâ'nın ayetleriyle, Hz. Peygamber sallallâhu aleyhi ve sellem'in peygamberliğiyle istihza eden, bu tür konuşmaları tasvip edip onaylayan kimsenin de durumu bundan farklı değildir. Bu sebeple bir Müslüman harama girmek yahut farzı terk etmek suretiyle şayet bir günaha giriyorsa, terk ettiği o farzı veya irtikap ettiği o haramı reddetmeden ve meşrulaştırmadan günahını ikrar etmeli, inkâr etmemelidir. Aksi takdirde fıkhî açıdan günahkâr; îtikâdî açıdan da dinden çıkmış sayılır.

Bilgiye ulaşmanın basit bir ameliye olduğu günümüzde temel gereksinimin “ilgi” olduğu herkesçe malumdur. Ancak sadece akademik ilerlemeleriyle ilgilenmek, anne-babaların çocuklarına karşı vazifelerini yerine getirmeleri için yeterli değildir. Günümüzde sadece bilgili değil, aynı zamanda itikadı muhkem ahlaklı insanlara ihtiyaç vardır.

Her türlü fuhşiyâtın erişilebilir-ulaşılabilir hale geldiği bu çağda çocukların sadece gelecekte güzel meslekler edinmesi yahut iyi okullardan diploma alması için çaba sarf etmek, onlara yapılan büyük bir ihanettir. Ancak ilgilenme mesuliyeti, sadece ebeveynlerin sorumluluğunda da değildir. Arkadaşın arkadaşıyla, komşunun komşusuyla, mürşidin müridiyle, öğretmenin talebesiyle, dostun dostuyla ilgilenmesi ve birbiriyle görüşen herkesin bir diğeriyle ilgilenmesi birer Müslümanlık vazifesi, kardeşlik hukukunun asgarî göstergesidir.

Bu konuda ulemamızın haklı ve müstakim duruşunu göz önünde bulundurmalı, yanlışa, onu tevil etmeden yanlış diyebilmeli, isyana götüren davranışları normalleştirerek veyahut meşrulaştırarak kendini ve günahını aklamaya çalışmamalıdır. Ya da Hz. Ömer radıyallâhu anh’a isnat edilen: “Tevbe ile meşgul olmak istemiyorsan, günaha girmeyeceksin” ihtarını kendisine düstur edinmelidir. Nitekim isyan barındıran davranışlardan veya sözlerden sonra “Acaba dinden çıktım mı?” diye kalbimizi yormak ve yıpratmak istemiyorsak şüpheli söz ve fiillerden imtina etmemiz gerekmektedir. Şu ayet-i kerime asla hatırımızdan çıkmamalıdır: “Kendilerine niçin alay ettiklerini sorduğunda: ‘Biz öylesine lafa dalmış, eğleniyorduk!’ derler. De ki: ‘Demek siz Allah ile O’nun ayetleriyle ve O’nun Rasûlüyle eğleniyorsunuz, öyle mi? Artık boşuna özür dilemeyin! Çünkü siz iman ettikten sonra tekrar küfre girdiniz. Samimi tövbelerinden dolayı sizden bir grubu affetsek bile, diğerlerini inkâr ve günahta ısrar etmeleri sebebiyle cezalandıracağız.’” (Tevbe, 65-66)</p>
   </articel>
     <article role="region" tabindex="4"  aria-label="Makale 5">
     <h2>İlgilendiğin Senindir</h2>
    <h3>Mehmet Büyükmutu</h3>
    <p>Değer Halkaları Platformu olarak Türkiye’nin dört bir yanında yaz okulu çalışmaları gerçekleştirildi. Binlerce yavrumuz bu okullardan istifade etti. Trabzon’daki okulumuzun haber grubunda bir abimizin paylaştığı şu mesaj bizleri derinden etkiledi.

“Oğlum Kerem 8 yaşında. Hiç bilgisi olmadan başladığı bu yaz okulunda haftaya Kur’an’a geçecek inşallah. Kreş, anaokulu ve ilkokul dâhil okula gitmemek için bize yıllarca kan kusturmuş olan bu çocuk, güle oynaya gittiği bu yaz okulu 2 hafta sonra bitecek dediğim için yatağında ağlıyor. Murat hoca dahil, hocalarından ayrılmak istemediğini söylüyor. Bu durum, çocukken yatılı kaldığım Kur’an Kursunda şahit olduğum şiddet yüzünden kurstan kaçmış biri olarak benim için çok büyük anlam taşıyor. Allah sizlerden razı olsun.”

Bir babanın sevinç ve hüzünle karışık duygularına şahit olduk. Bizler biliyoruz ki, çocuklarımız sadece karnını doyurmak, üstünü başını giydirmekle büyümez. Asıl mesuliyetimiz onların kalplerini doyurmak, ruhlarını beslemek, onlara bir yön, bir istikamet kazandırmaktır. Ömer Muhtar’ın şu sözü ne kadar değerlidir: “Çocuklarınıza sütle birlikte Kur’an’dan öğütler verin. Boyları büyürken, kalpleri ve bakış açıları da büyüsün.” Âyet-i kerîmede buyrulur: “Ey îmân edenler! Kendinizi ve âilenizi, yakıtı insanlar ve taşlar olan ateşten koruyun!..” (et-Tahrîm, 6)

Bugün, Türkiye’nin birçok noktasında, Değer Halkaları ismiyle Aziz Mahmûd Hüdâyî Vakfımızın yaygın eğitim çalışmaları devam ediyor. Çocuklarımızı bu güzel çalışmalara yönlendirebiliriz. Her bir yavrumuz, kardeşlik, paylaşma ve muhabbet ikliminde hem Kur’an öğreniyor hem de hayat yolculuğuna ışık tutacak değerlerle donanıyor. Sevgili Peygamberimiz sallallahu aleyhi ve sellem buyuruyor ki: “Çocuklarınıza ikrâm edin ve terbiyelerini güzel yapın.” (İbn-i Mâce, Edeb, 3)

Tüm bu gayretin devam ettiği yerde hem yaygın eğitim çalışmalarında bulunan kardeşlerimize hem de velilere bir hatırlatmada bulunmak isterim. Klinik Psikolog Doç. Dr. Mehmet Dinç hocamız diyor ki: “Bu dönemin en büyük problemlerinden bir tanesi şudur. Çok insanı az tanıyoruz. Halbuki az insanı çok tanısak hayatımız çok daha güzel zenginleşecek. Çok şeyi az biliyoruz. Bir sürü şey var zihnimizde ama yarım yarım. Dolayısıyla çok şey biliyoruz ama az biliyoruz. Çok şeyi az istiyoruz. Olsa da olur olmasa da olur. O da olsun, bu da olsun. Hâlbuki az şeyi çok istesek, bütün dikkatimizi, kalbimizi, enerjimizi ona hasredebilsek bayağı bir şey hayatımızda düzelmiş olacak. Çok istediklerimizle alakalı az bedel ödüyoruz. Az konuda çok bedel ödemeye hazır olsak hayatımız çok değişecek.”

Kalabalığın içinde sıradan, değersiz biri olduğunu hisseden her çocuk o kalabalıktan uzaklaşarak yalnızlaşır. Bu sebepten ötürü yaygın eğitim faaliyetlerinde, sayıyı artırmaktan ziyade kaliteyi ve ilgiyi artırmak en temel hedef olmalıdır. Her çocuğun özel ve biricik olduğunu unutmayalım. Çocuklarla kurulan her bağ, onların dünyasında derin izler bırakır. Onlarla kaliteli vakit geçirmek, bire bir ilgilenmek, isimleriyle hitap etmek, acısını-sevincini paylaşmak, bir kalbi beslemek aslında temelde bir hayatı şekillendirmek demektir. Netice-i kelâm, ilgilendiğin senindir.

Öğrencilerimizin yaz okullarında edindikleri bilgi ve becerileri kış döneminde de sürdürülebilir hale getirmeliyiz. Bu hususta ailelerimizin de elinden geleni yaparak gençlerimizi değer halkalarıyla buluşturmaları büyük önem taşımaktadır.

Rabbimiz, evlatlarını bu güzel gayretlere yönlendiren ailelerimize sabır, sebat ve bereket versin. Çocuklarımızla özveriyle ilgilenen, muhabbetle emek veren tüm sorumlularımızı da ihlâs, gayret ve muvaffakiyetle desteklesin. Âmin.</p>
    </articel>
       <article role="region" tabindex="5"  aria-label="Makale 6">
       <h2>Sinelerimizin Safâsı Rasûlullah Efendimiz İledir</h2>
    <h3>Muhterem Mustafa Dayhan Bey</h3>
 
    <h2>Filistin, İnsanlığın Ortak Yarasıdır</h2>
    <h3> Rabia Brodbeck</h3>
<p>2010 yılında Mavi Marmara aziz bir kalbî sessizlikle Gazze şeridine doğru yol aldı. Yolculuk boyu Allah’ın rahmet denizinden destek aldı. Gemi sessiz bir senfoniyi Maşuk’un sırrına sürdü. Tevhid sancağını taşıyan mavi gemi bir mânâ gemisi oldu. Ve tevhid sancağını taşıyan bu mânâ gemisi, bir cihat gemisi oldu. Bu gemi Allah rızası için yapılan kutsal mücadele keyfiyetinden ilham almıştı. Sancağında tevhidi taşıyan mânâ gemisi, bütün dünyaya iman heyecanını yeniden tattırdı ve şuurumuzu yeniden aydınlattı. Yeni bir enerji, yeni bir diriliş meydana getirdi. İmanımız tazelendi, vicdanımız dirildi.

Dünyanın dört bir yanından insanlar inancın gücüyle, birleşmenin kuvvetiyle, sevgiyle, muhabbet kuvvetiyle, tevhid gücüyle bir araya geldiler. Sevgi dolu evrensel bir harekete tanık olduk hepimiz. Mavi Marmara gemisi evrensel şuurumuzu canlandırdı. Mânâ gemisi durdurulamaz! Mânâ gemisine ne kadar mâni olsalar da engeller birer birer yok olur ve mânâ ebediyyen devam eder. Bu olay insanların zihninden hiç silinmeyecektir. Zaman geri alınamaz, yaşanan tarih silinemez. Gemi hedefine ulaştı!

2010 yılında Mavi Marmara, tek gemi olarak, insanlığa en yüce ilhamı verdi. 2025 yılında ise bütün dünyadan sayısız gemiler, çoğala çoğala Gazze şeridine doğru yol alıyorlar. Ne mutlu o kişilere ki Rebiulevvel'de, Efendimiz sallallahu aleyhi ve sellem’in doğduğu ayda, Gazze’ye doğru yola çıktılar! Onlar Sumud orduları! Habibi Edibi Zişan Efendimiz’in nuru ile Rahmet denizi üzerinde mazlumlara doğru yol alıyorlar.

Bir gemiden, bütün dünyadan, birçok farklı ülkelerden katılımlarla yüce bir aile doğdu. Dünyada hiç görülmemiş muazzam bir birlik ruhu tecelli ediyor. Evrensel bir tevhid hareketi gerçekleşiyor. Dünyada Rahmeten-lil- Aleminin bereketi ve nuru tezahür ediyor. “Hep birlikte Allah’ın ipine sımsıkı sarılın…” (Al-i İmran,103) ayetinin yeryüzündeki yüce tecelliyatına şahit oluyoruz.

Tevhid sancağını taşıyan cihat gemileriyle birlik ruhunun harekete geçtiğini görmekteyiz. Sahabe ahlakının ihtişamla parlayan nurunu müşahede ediyoruz. Yeryüzünde aşk ümidinin yeşerdiğini müşahede ediyoruz. Yeryüzünde, yaşadığımız bu zamanda zulümden nura doğru bir hicret gerçekleşiyor. Filistin halkı nübüvvetin nuruna erişiyor. Gazze'ye doğru yol alanlar imanın nuruna erişiyor. Böylece fedakârlık sırrı ortaya çıkıyor, bu sırla dirilişin kudreti birleşiyor ve zulme karşı direnç gerçekleşiyor. Habiller tarafından Kabillere karşı durmak; ne büyük bir mertlik! Tıpkı Filistin halkının zalim ve zulmüne karşı hiç bitmeyen direniş gücü gibi...

Her gün şahit oluyoruz ki, Filistin halkına yardım etmek isteyenlerin çoğu öldürülüyor. Sumud filosuna katılanların hepsi bu tehlikenin şuurunu taşıyan insanlar. Zirvelerde bir cesaret, zirvelerde bir ilhamla birleşiyor, şuur ve aşk birleşiyor, kararlılık ve tevazu birleşiyor, teslimiyet ve diriliş birleşiyor! Karınca misalini çağrıştırıyorlar bize. Bir karınca hacca gitmek için yola cıkmış. "Oraya asla varamazsın“ demişler. Karınca ise demiş ki; "Yolunda ölsem bana yeter....“
 Sumud filosu vesilesiyle, Peygamber Efendimiz sallallahu aleyhi ve sellem’in Mekke fethinde putları yıkarken dilinden dökülen: “Yine de ki: “Hak geldi, bâtıl zail oldu! Şüphesiz ki bâtıl, yok olmaya mahkûmdur." (İsrâ, 81) âyetinin hakikatine şahitlik ederiz inşallah.

Rahmetli Ömer Tuğrul İnançer şöyle demişti : “Nefsimizi adam etseydik, Kudüs Yahudi işgalinde olmazdı.” Sumud filosu sayesinde şahit oluyoruz ki, tertemiz, pırıl pırıl kadınlar, erkekler işgale karşı çıkıyor! Bu öyle güçlü bir gemi ordusu ki; “Biz de Musa’ya; “Asân ile denize vur! diye emrettik. Deniz derhal yarıldı.” (Şuara, 63) ayeti gerçekleşecektir inşallah. Eğer iki milyarlık Müslüman topluluğun her bir ferdi bir bardak su taşısa ve aynı yere dökse kocaman bir deniz olur, bu denizin içinde bütün zalimler firavunun ordusu gibi boğulur.

Gazze’ye doğru yol almak, İslam davasına sahip çıkmaktır! Bütün dünyadan sayısız gemiler Gazze şeridine doğru yol alıyorlar. Gazze’ye doğru yol almak; dosdoğru yol üzere olmak demektir. Bu gemiler sayesinde Fatiha suresinin beşinci ayetinde geçen; “dosdoğru yol“, “sırat-el mustakim” gerçeğini yeryüzünde kendi gözlerimiz ile müşahede ediyoruz!

Gazze’ye doğru giden yol; insanlık için insanlığın yoludur, insanın cihat için savaştığı yoldur, kendini feda etme mutluluğunun yoludur, Yaratıcımıza; "iyyâke na'büdü ve iyyâke neste’in-Yalnız sana kulluk ederiz ve yalnız senden yardım isteriz" diye yalvardığımız yoldur. Anma, dua ve teslimiyet aşkının yoludur.

Gazze’ye doğru yol almak bir hak mücadelesidir. Hak aşkının bir ifadesi, Hakka duyulan özlem ve iştiyakın bir ifadesidir. Gazze’ye doğru yol almak bir hicrettir. Zulümden nura doğru… Batıldan Hakka doğru… Faniden bakiye doğru… Şirkten tevhide doğru… Cehaletten, gafletten aydınlığa doğru… Yozlaşmadan saflığa doğru bir hicrettir. Münafıklıktan, sahtelikten kurtulup, ihlasa ve ubudiyete bir hicrettir. 

Gazze’ye doğru yol almak bir cihattır. Cihat; doğruya ulaşmak için verilen savaşta kişinin kendisini vermesidir. Çelik gibi bir iradeden mamul bir kılıç lazım bize bu cihatta, tıpkı Şâh-ı-Velâyet Hazreti Ali Efendimiz'in Zülfikâr’ı gibi bir kılıç. Sumud filosunun ordusu, O’nun, kerremallahu veche,  bütün engelleri kesip bertaraf eden Zülfikârı’ndan nasipdar olurlar inşaallah.

“Komşusu açken tok yatan bizden değildir” buyurmuştur Peygamber Efendimiz sallallahu aleyhi ve sellem. Sumud filosu bu öğüde icabet etti, tarafını belirledi; aç kalan insanların yanında olmayı seçti. Peygamberimiz sallallahu aleyhi ve sellem’in yine şöyle buyurdular: “Birbirlerini sevmekte, birbirlerine acımakta ve birbirlerine şefkat etmekte müminlerin durumu bir cesede (beden) benzer. O bedende bir organ hastalanırsa diğer organlar da uykusuzluk ve humma (ateşlenme) gibi sebeplerle ondan etkilenir.” Bütün dünyadan toplanan bu insanlar, bir beden ve bir yürek olmayı seçtiler, tıpkı bu hadis-i şerifte buyurulduğu gibi.

Hakiki müminler, hayatın içinde her an, tek bir vücut gibidirler. Mümin, müminin dostudur ve dost dostunun kılına zarar gelsin istemez. Bunun için dostuna kenetlenir, dostu için tüm sevdiklerini, kendi nefsini ve gerekirse canını feda eder, gerekirse onun etrafında etten bir duvar örer. Tıpkı Sahabe Efendilerimizin Uhud savaşında Fahr-i Kainat Efendimiz sallallahu aleyhi ve sellem’in etrafında etten bir duvar ördükleri gibi.

Muzaffer Ozak Hocaefendi bir keresinde demişti ki: “Evet! Zamanı geldiğinde yine Allah için kendilerini semenderler gibi ateşe atacak, dini bütün, vicdanı temiz kurbanlarımız hazırdır. Necip, müslüman Türk milletinden bu beklenir. Sözlerinde duran, ahdine vefa eden, mazluma yardım hususunda zalimden korkmayan, özü ve sözü doğru, kalpleri nur-u iman ile münevver, vicdanları Muhammed aşkı ile mutahhar olan aşık-ı sadıklar! Eğer Allah ve Resulüne iman edip, Allah ve Resulünü her şeyimizden ziyade severek imanımızı kemâle eriştirdiysek, Hak yolunda da her şeyimizi fedaya hazırlanmalıyız.”</p>
 </articel>
       <article role="region" tabindex="6"  aria-label="Makale 7">
  <h2>Gazze’ye Zekât Bizi Arındırır mı?</h2>
    <h3> Ahmet Hamdi Yıldırım</h3>
    <p>İslâm’ın temel iktisadî ibadetlerinden biri olan zekât, her Müslümana farz kılınmış ilahî bir sorumluluktur. Fıkıh kitaplarında asırlardır detaylarıyla işlenen bu ibadet; hem ferdi arınmayı, hem sosyal dayanışmayı hedefler. Zekâtın kimlere verileceğini belirleyen Kur’ân’ın sekiz sınıflık tasnifi, tarih boyunca fakihlerin titizlikle ele aldığı bir konu olmuştur.

Tevbe süresinin 60. âyeti bizlere zekâtın kimlere verileceğini bildirir:

“إِنَّمَا الصَّدَقَاتُ لِلْفُقَرَاءِ وَالْمَسَاكِينِ وَالْعَامِلِينَ عَلَيْهَا وَالْمُؤَلَّفَةِ قُلُوبُهُمْ وَفِي الرِّقَابِ وَالْغَارِمِينَ وَفِي سَبِيلِ اللَّهِ وَابْنِ السَّبِيلِ فَرِيضَةً مِّنَ اللَّهِ ۗ وَاللَّهُ عَلِيمٌ حَكِيمٌ”

“Zekâtlar ancak fakirlere, yoksullara, zekâtların toplanmasında görevli memurlara, kalpleri İslâm’a ısındırılacak olanlara, kölelere, borçlulara, Allah yolunda cihâd edenlere ve yolda kalmışlara verilir. Allah’ın bu konudaki kesin emri ve taksimi böyledir. Allah her şeyi hakkıyla bilen, her işi ve hükmü hikmetli ve sağlam olandır”

Bugün ise bu sekiz sınıfın hepsini birden kuşatan ender bir durumla karşı karşıyayız: Gazze halkı… Mazlum, mağdur ve muhasara altındaki bu beldede yaşayan Müslümanların hâli, âyetin tayin ettiği her bir harcama alanıyla örtüşmektedir. Bu sebeple günümüzde âlimler, zekâtın Gazze’ye yönlendirilmesini sadece bir ruhsat değil, neredeyse bir zaruret olarak değerlendirmişlerdir.

Gazze’deki insanlar, fıkhî tariflere göre hem fakir hem miskindir. Fakir; hayatın asgarî ihtiyaçlarını dahi karşılayamayan kimsedir. Miskin ise bir nebze imkânı olsa da ihtiyacını karşılamaktan uzak olandır. Gazze’de bugün, varlıklı olanın da fakirle aynı noktaya düştüğü dramatik bir durum yaşanmaktadır. Çünkü elinde para olan bile yiyecek, ilaç, yakacak bulamamaktadır. Zulüm sadece bombalarla değil, açlıkla da icra edilmektedir. İşte bu tablo, “fakirler ve miskinler” kategorisini bütünüyle Gazze halkına şamil kılmaktadır.

Zekâtın bir diğer alanı da “müellefe-i kulûb”tur. Çoğu kez yeni Müslüman olmuş kimselerin gönlünü İslâm’a ısındırmak olarak bilinse de fakihler, bu kavramı daha geniş anlamışlardır. Özellikle ümmetin bir kısım fakihleri, sınır boylarında yaşayan Müslüman toplulukların himaye edilmesini de bu kapsamda görmüşlerdir. Çünkü bu insanlar desteklenmezse düşmana meyledebilir, toprakları zayıf düşebilir. Bu yaklaşım, Gazze’nin İslâm ümmeti için stratejik bir sınır hattı olduğunu düşündüğümüzde daha da anlam kazanmaktadır. Dolayısıyla Gazzelilere verilecek zekât, yalnızca bir yardımlaşma değil, aynı zamanda ümmetin “güvenlik harcaması”dır (bkz. Vehbe Zuhaylî, el-Fıkhu’l-İslâmî ve Edilletüh, c. 3, s. 2005 vd., Dâru’l-Fikr, Dımaşk, 4. baskı).

Geçmişte “köleler” hissesi, kölelerin hürriyetine kavuşması için harcanırdı. Kölelik kurumu tarihe karışsa da çağdaş fakihler, bunun yeni bir anlam kazandığını ifade etmişler ve bu payın sömürge altındaki toplumların kurtuluşuna tahsis edilmesi gerektiğini savunmuşlardır. Bugün Filistin halkının yaşadığı hâl, işte bu “çağdaş esaretin” en açık tezahürüdür. Onların özgürleşmesi için yapılan her katkı, zekâtın bu kategorisine tam anlamıyla uymaktadır.

Diğer bir sınıf ise borçlulardır. Gazze’de bireyler sadece kişisel borçlarla değil, toplumsal çapta da “borçlu” hâline gelmiştir. Evler yıkılmış, işyerleri harap olmuş, altyapılar çökmüştür. İnsanlar, yeniden inşa için ağır borç yükü altındadır. Fakihler, sadece şahsî borçluları değil; toplum yararına borca giren kişi ve kurumların da zekâtla destekleneceğini ifade etmişlerdir. Dolayısıyla Gazze’deki yetimhaneler, hastaneler, yardım kurumları bu paydan hakkıyla istifade etmektedir.

Kur’ân’ın zikrettiği bir diğer sınıf “yolda kalmış yolcu”dur. Bunlar, klasik anlamda sefere çıkıp da memleketine dönemeyen kimselerdir. Ancak bugün yerinden edilen, evinden sürülen, mülteci hâline gelen herkes bu kapsamdadır. Gazze halkının şehirden şehre göç etmek zorunda kalması, “ibnü’s-sebîl” hükmünü doğrudan onlara taşımaktadır.

Hiç şüphesiz Gazze halkının hâli, “Allah yolunda” mücadelenin en somut örneğidir. Canlarını, mallarını, evlatlarını feda ederek İslâm beldesini savunmaktadırlar. Fakihler, “fî sebîlillâh” payını cihad ve onun gerektirdiği her türlü harcama olarak tarif etmişlerdir. Bugün Gazze, bu maddenin canlı bir tefsiridir.

Kur’ân’ın sekiz sınıflık zekât tasnifi, Gazze’de âdeta bütün yönleriyle hayat bulmuştur. Fakirlikten miskinliğe, müellefe-i kulûb’dan gârimlere, ibnü’s-sebîl’den fî sebîlillâh’a kadar bütün yönler, Gazze halkının yaşadığı dramda birleşmektedir.

Bu nedenle Gazze’ye yönlendirilecek zekât, sadece bir hayır işi değil, ilâhî bir farzın yerine getirilmesidir. Kur’ân’ın “حق معلوم” (bilinmiş hak) ifadesi, zenginlerin malında fakirin hakkı olduğunu bildirir. Bugün bu hak, belki de en fazla Gazze’nin mazlum halkına aittir.

Zekâtın Gazze’ye Ulaşması Meselesi

Zekât bir ibadettir; fakat içinde mali yön ağır basan bir ibadet olduğu için vekâletle eda edilebilir. Nitekim namaz ve oruçta vekâlet caiz değilken, hac ve zekât gibi mali yönü olan ibadetlerde vekâlet caiz görülmüştür. Kişi zekâtını, güvenilir bulduğu birine teslim eder; vekil de bunu ihtiyaç sahiplerine ulaştırır. Ancak zekâtın yerine ulaşmasından asıl sorumlu olan yine mal sahibidir.

Doğru ve faziletli olan kişinin zekâtını bizzat kendi eli ile gerekli yerlere dağıtmasıdır. Ancak zekât verilecek kişinin başka şehirde bulunması, ihtiyaç sahiplerini tanımaması, zekâtın daha faydalı kullanılacağı yerlere yönlendirilmek istenmesi gibi sebeplerle vekâlet yoluna başvurulur. Günümüzde zekâtın dernekler, vakıflar veya resmî kurumlar aracılığıyla toplanması da vekâlet kapsamında değerlendirilir.

Burada şu hususlara dikkat edilmesi gerekir:

Vekil, zekâtı ancak Kur’ân’da belirtilen sekiz sınıfa verebilir.
Mal sahibi, zekâtı vekile teslim ettiği anda sorumluluktan kurtulmaz; zekât yerine ulaşmazsa veya yanlış kişilere verilirse asıl mesuliyet mal sahibine aittir.
Vekil, zekâtı geciktirmeden yerine ulaştırmalıdır.
Zekât, vekâlet yoluyla ödenebilen bir ibadettir. Ancak vekilin güvenilir olması, zekâtı usulüne uygun yerlere ulaştırması ve mal sahibinin de bu konuda dikkatli davranması gerekir. Böylece hem zekâtın ibadet yönü korunmuş olur hem de toplumsal fayda en üst seviyeye çıkar.

Bu çerçevede, günümüzde hayır kurumları ve dernekler de zekâtın dağıtımında bir vekil konumuna girebilir. Ancak bu vekâletin mahiyeti iki şekilde tezahür eder:

Birinci durum: Dernek veya kurum, yalnızca zekâtını verenin vekili konumundadır. Yani kişi, zekâtını o kuruma teslim eder; kurum da onun adına dağıtır. Burada kurum sadece mükellefin temsilcisidir. Bu durumda zekât, ancak fakire ulaştığında ifa edilmiş sayılır. Dolayısıyla zekât dağıtımının geciktirilmesi caiz olmadığı gibi, yerine ulaşmayan zekâttan da bizzat mükellef sorumlu olur.

İkinci durum: Dernek veya kurum hem zekât verenin hem de zekât alacak fakirlerin vekilidir. Bu ise ya devletin bizzat görevlendirdiği resmî zekât kurumlarında ya da devletten izinli kuruluşlarda geçerlidir. Böyle bir kurum, zekâtı toplarken mükellefin; dağıtırken ise fakirin vekili konumuna girer. Bu durumda dağıtımda bir miktar gecikme caiz görülebilir, çünkü vekâlet çift yönlüdür ve fakirlerin hakkı devlet adına güvence altındadır.

Bugün iman ve takva hassasiyeti ile bilinen, şeffaflığıyla toplumsal güveni kazanmış, kamu yararı statüsü almış insânî yardım kuruluşlarını, dernekleri ve vakıfları bu bağlamda değerlendirmek mümkündür. Müslümanların azınlık hâlinde yaşadığı, resmî bir İslâmî otoritenin bulunmadığı gayrimüslim ülkelerde de şeffaflığıyla toplumsal güveni kazanmış İslâm merkezleri aynı vazifeyi üstlenir. Zekât, onların emin ellerinden süzülerek gönüllere ulaşır; ihtiyaç sahiplerinin duasıyla birleşir. Böylece emanet, asıl sahibine kavuşmuş olur.

Günümüz şartlarında Gazze bağlamında meseleye baktığımızda şunu ifade etmek mümkündür: Gazze’ye ulaştırılmak üzere, yukarıda zikredilen ikinci kısımda yer alan kurumlara emanet edilen zekât, onların hesaplarına intikal ettiği anda mükellefin zimmetinden düşmüş sayılır. Bu kurumlar, “Gazze şartı” ile kabul ettikleri zekâtın yanında, makul ölçüde zekât dışı kaynakları da devreye sokmalı; bunu ise bir ulaştırma bedeli, bir hizmet payı olarak telakki etmelidir. Onlar elden gelen gayreti gösterip de bütün imkânlarını seferber ettikten sonra, yol esnasında zayi olan zekât, artık fakirin vekili sıfatıyla onların elinde zayi olmuş kabul edilir. Bu durumda ise zekât, hakiki muhatabına ulaşmış, müstahakkına kavuşmuş addedilir.

Vekâlet yoluyla verilen zekâtta dikkat edilmesi gereken bir diğer husus da, zekâtın herhangi bir şarta bağlanması hâlidir. Böyle durumlarda mükellef, şartını vekiliyle açıkça paylaşmalı, vekil de bunu kabul etmelidir. Zira çoğu zaman bağışa eklenen şartların yerine getirilmesi ayrıca bir maliyet gerektirir; bu maliyetin kimin tarafından karşılanacağı ise baştan bilinmelidir. Vekil, kendisine tevdi edilen şartın ifası için doğacak masrafı mükelleften talep etme hakkına sahiptir. Bu mesele açıklığa kavuşturulmadığında ihtilaf ve sıkıntılar kaçınılmaz olur. Bu sebeple birçok kurum, zekâtı yalnızca meşru harcama alanlarına sarf etme kaydıyla kabul etmekte, bunun dışında şartları kabul etmemektedir. Onların bu tavrı da haklıdır. Dolayısıyla, böyle bir kuruma şartlı zekât gönderildiğinde, beyan ettikleri prensiplere binaen ileri sürülen şartlar muteber sayılmaz; zekâtın normal harcama yerlerine ulaştırılması ise edâ için kâfidir.</p>
  </articel>
       <article role="region" tabindex="7"  aria-label="Makale 8">
         <h2>Gazze’den Mektup Var</h2>
    <h3>Gündem</h3>
  <p>Her gün Gazze’den gelen haber ve görüntüler yüreğimizi dağlıyor. Zulme engel olamayışımız, bilincimizi köreltiyor, kalplerimizi duyarsızlaştırıyor ve ruhumuzu ümitsizliğe sevk ediyor. Medyada gördüğümüz acılar, bizleri hareketsizliğe sürükleyen bir tesir oluşturuyor.

Böyle bir ortamda orada yardım faaliyetleri için sahada olan bir dostumuz bize Gazzeli kardeşlerimizin kendilerine yazdıkları mesajları ulaştırdı. Bu mesajları okurken ruhumuzun ürperdiğini, yüreğimizin titrediğini hissettik.

Gazzeli kardeşlerimizden gelen bu mesajlar, medyada gördüklerimizin aksine, bizi ümitsizliğe sürükleyici değil, tam tersine bizi harekete geçiren, umudumuzu yeşerten ve sabrımızı aktif olarak göstermeye davet eder mahiyetteydi.

Şimdi sizlere, bu mesajlardan bir kısmını sunuyoruz. Bunları okurken, her birinin başına kendi adımızı koyalım ve “... kardeşim!” diye başlayan sesin bizzat bize seslendiğini hissedelim.

Bu mesajlar, yaklaşan kış mevsiminde Gazzeli kardeşlerimize yapacağımız yardımların çoğalmasına, kararan kalplerimizin dua ve şükrün nuruyla aydınlanmasına ve kardeşlerimizle olan bağımızı güçlendirmeye vesile olsun.

 

***

 

Sevgili Kardeşim,

Selamün aleyküm, Allah’ın rahmeti ve bereketi üzerinize olsun!

Size, savaşın başlangıcından beri her gün yaşadığımız acıların merkezinde, yaralı Gazze’den yazıyoruz. Sürekli bombardıman altında yaşıyoruz, gece gündüz patlama sesleri duyuyoruz, evlerimizin gözlerimizin önünde yıkıldığını görüyoruz ve çocuklarımız güvensiz bir şekilde uyuyor. Binlerce aile evlerinden sürüldü, güvenli barınak arıyor ama çadır bulamadıkları için sokaklarda uyuyorlar.

Gazze’deki halkımız yaşam mücadelesi veriyor; ilacımız yok, suyumuz yok, elektriğimiz yok, ama Allah’a ve bizimle birlikte olan özgür insanlara olan umudumuz yok değil.

Türkiye’deki kardeşlerimiz,

Sizin insanlık dolu yürekleri olan cömert insanlar olduğunuzu çok iyi biliyoruz ve Filistin ve Gazze’nin kalbinizde tuttuğu yeri biliyoruz.

Sizlere, bizim sesimiz olmaya devam etmenizi ve yaşadığımız adaletsizliği ve acıyı dünyaya aktarmanızı rica ediyoruz.

Gazze bugün sadece dualara değil, aynı zamanda gerçeği yansıtan sözlere ve çocuklarına, kadınlarına ve babalarına rahatlama getirebilecek tüm insani yardıma da ihtiyaç duyuyor.

Sizin desteğinizle birlikte, Allah bu felaketi bizden kaldırıncaya kadar direnişin ateşini yanık tutabiliriz.

El-D.
***

 

 

 

Gazze’nin Gururlu Halkından Sevgili Türk Halkına,

Biz sizin aileniz ve kardeşleriniziz. Gazze’de neler olup bittiğini çok iyi biliyorsunuz…

Acı ve baskıdan kan ağlıyoruz, günlerimiz geceye, gecelerimiz gündüze dönüştü.

Yeni bir felaket yaşıyoruz, gerçek bir kıtlık yaşıyoruz, özellikle de süt olmadığı için açlıktan ağlayan çocuklar…

Ve içilebilir su yok.

Yaşamın temel ihtiyaçlarını karşılayamıyoruz. Barınacak yerimiz yok. Yerde yatıyor ve kendimizi gökyüzüyle örtüyoruz. Ölüm her yönden bizi takip ediyor ve her yönden volkanik lav yağmurları yağıyor.

Giyecek yok, ayakkabı bile yok.

Roketler havayı kirlettiği için nefes alacak bir yer bile yok

Allah’a güveniyoruz ve bu bize yetiyor.

Gazze’den geriye kalanlara yardım edin

Çocuklarımıza yardım edin. Allah’a yalvarıyoruz, sonra da size.

 

Bir Şehid Eşi

 

***

 

 

Türk Kardeşlerimize,

Gazze’de, devam eden İsrail savaşının gölgesinde, her gün cehennemde yaşıyoruz. Çocuklar ve kadınlar mülteci kamplarında ve hatta düşmanın güvenli olduğunu iddia ettiği bölgelerde öldürülüyor, evlerimiz, okullarımız ve üniversitelerimiz durmaksızın bombalanıyor. Vatandaşlar zorla yerlerinden ediliyor ve yerinden edilmenin maliyeti, zaten maddi sıkıntılar yaşayan ebeveynler için çok yüksek ve karşılanamaz.

Çadır yok ve kış yaklaşıyor. Sadece bu da değil, içme suyu sıkıntısı çekiyoruz, bu da bazı aileleri deniz suyunu kullanmaya zorluyor!

Sistematik bir açlık politikası ve temel yaşam ihtiyaçlarının eksikliği ile karşı karşıya olduğumuzdan bahsetmiyorum bile.

Kız kardeşim, kocası ve dört çocukları, uyurken çadırları İsrail bombasıyla doğrudan vurulduğunda bir gecede hayatlarını kaybettiler. Kumaş ve naylondan yapılmış bir çadır, tonlarca patlayıcı taşıyan bir füzeye dayanabilir mi? Bu, suçluluğun resmini tamamlıyor. Baskıya karşı durmak ve bizi hedef alan yok etme savaşını durdurmak için özgür sesinize ve ciddi tavrınıza ihtiyacımız var. Topraklarımızda kararlılığımızı sürdürmek ve bizi buradan çıkarmak isteyen düşmanın planına karşı koymak için, hiç sarsılmayan sürekli desteğinize ihtiyacımız var. Size en derin teşekkür ve şükranlarımızı sunuyoruz.

Salah Z. El-M.

 

***

 

Bir Hanım Doktor’dan

Sekiz oğlum büyüdü, ama bazıları hala benim ilgime çok ihtiyaç duyuyor. Onlar ağır ve derin bir üzüntü içinde. Babalarının ölümünden sonra acım kalbimi parçalıyor. Allah’tan geleni kabul ettim. Çılgın bir savaş, yoluna çıkan her şeyi yok etti, ta ki kalbimi ve ruhumu parçalayana kadar.  İki oğlum şehid unvanını kazandılar, bu da beni gururlandırdı ve onurlandırdı. 

Türkiye’deki sevgili kardeşlerim...

Yara kanamaya devam ediyor. Şehid olan çocuklarım, sürekli yerinden edilmenin acı hayatının ortasında bana dört çocuk bıraktı. Gazze'deki tüm insanlar gibi, kışın soğuğundan ve yazın sıcağından bizi korumayan çadırlarda yaşıyoruz. Bu satırları yazarken, evleri başlarının üzerinde bombalanıyor ve sokaklarda uyuyorlar ve sadece yemek kırıntıları buluyorlar.

Gazze’deki kadınlar, çocuklar ve yaşlılar, sizin gibi özgür insanların ciddi müdahalesine ihtiyaç duyuyorlar, böylece Allah bizi bu acıdan kurtarsın ve Filistin halkının başına gelen bu felaketi ortadan kaldırsın.

Dr. Asmahan A.

 

***

 

Kuşatma Altındaki Gazze'den... Türkiye'nin Özgür Kalplerine

Kuşatma altındaki Gazze'den, haberlerde duyulmayan, ancak özgür insanların kalplerinde yankılanan bir ses gönderiyoruz. 

Biz buradayız, bizim için dünya tek kelimeyle özetlenebilir: hayatta kalmak. 

Bombardımanla delik deşik olmuş bir gökyüzünün altında, korkunun eşiğinde yaşıyoruz; enkazın arasından, yaralıların inlemeleri, annelerin gözyaşları ve şehidlerin ruhları arasında yazıyoruz. 

Acıma istemiyoruz, ama dünyanın gözlerini kapattığı zaman bile, yaşayan kalplerin sessizliğimizi duyduğunu ve acımızı gördüğünü inanıyoruz. 

Hayatta kalmanın her anı bir mucizedir, her gülümseme bir direniştir. 

Ve eğer insanlığın bir yüzü varsa, biz onu sizde, dualarınızda ve mesafeye rağmen uzattığınız ellerinizde gördük. 

Gazze, kapılar kapandığında yanında duranları unutmayacak.

 

***

 

Sevgili Kardeşim,

Keşke Gazze'deki hayatımızın her anını size anlatabilseydim... Ailemle birlikte, büyük ölçüde sizden gelen yardımlara bağımlıyız.

Açıkça söylemek gerekirse, burada memur maaşları ve şehitlerin maaşları düzensiz. Gelen paralar yıpranmış ve yırtık olduğu için alışverişe uygun değil, satıcılar kabul etmiyor. Ayrıca, uluslararası ve hayırseverlik yardımları yağmalanıyor ve insanlara satılıyor; çünkü İsrail işgali, bu yardımları korumaya çalışan tüm güvenlik sistemi hücrelerini öldürdü ve hedef aldı.

Bugün, büyük oğlum İzzeddin ile birlikte iki gıda paketi almak için gittik ama şansımız yaver gitmedi.

Hava çok sıcaktı ve davet edilen yaklaşık 1000 kişi sabırsızlanıp kalabalıklaştı. İnsanlar birbirine karıştı. Saat 10:00'dan 14.30'a kadar bekledik.

Sonra çocuklarımın yanına hiçbir şey olmadan döndüm. Küçük Ahmed, elimde bir şey görmeyince bildiği için ağlamaya başladı.

…

Güney'e geçersek yanımızda kışlık kıyafetler taşımamız gerektiğine dair bir not var, çünkü kış geliyor. Orada, insanların kalabalık olması ve fiyatların yüksekliği nedeniyle kıyafetlerimizi ve ihtiyaçlarımızı bulmak çok zor.

Ancak burada hala kışlık kıyafet satan bazı dükkanlar var. Beni endişelendiren çocuk Bilal'in durumu. Şu an, herhangi bir zamandan daha fazla, kışlık giysiye acil ihtiyacı var. En küçük çocuk olduğu için ona iyi bakılmalı. Aslında hepsine iyi bakılmalı, ama onun soğuktan korunmak için hiçbir şeye ihtiyacı yok...

Sevgili kardeşim, umarım bu kez bize yardım etmekte gecikmezsiniz. Her zamankinden daha fazla sizin yanınızda olmanıza ihtiyacımız var.

Sizleri her zaman seven ve desteğinizi daima hatırlayan kız kardeşiniz,

Meryem K.

 

***

 

Sevgili Kardeşim,

Savaş uçakları üzerimize bu broşürü attı.

İçinde şehri terk etme tavsiyesi ve ordunun orada askeri operasyonlar yürüteceği için şehirde kalmanın tehlikeli olduğuna dair bir uyarı var.

Gençlerden bazıları vazgeçenlerden olmamak için kalmak istiyor.

Ancak kadınlar ve çocukların daha güvenli bir yerde olması gerekiyor. Allah'tan selamet diliyoruz.

Gazze'nin kalbinde sadece iki hafta kaldık ve şimdi Perşembe gününe kadar ordunun belirlediği güvenli koridordan çıkmak için süremiz var. Ondan sonra geçiş zor ve tehlikeli olacak.

Mesafenin uzaklığı nedeniyle bir nakliye kamyonu kiralamak zorunda kalacağız, bu da bize çok pahalıya mal olacak. Çünkü ordu şimdiden Gazze'nin kalbindeki birçok konut binasını bombalamaya başladı, bu da maliyetin hızla yükselmesine neden oldu.

Savaş budur. İşler her an gelişir ve değişir.

Allah bize ve size yardım etsin. Yüce Allah şöyle buyurur:

“Hayır olarak ne harcarsanız, tam olarak size verilir ve asla zulme uğratılmazsınız.” (Bakara, 272)

“Hayır olarak ne harcarsanız, Allah onu bilir.” (Bakara, 273)

Sizden, cömertliğinizi ve ikramlarınızı bizimle sürdürmenizi rica ediyoruz. Sizler bizim yaşam damarımız ve bize hayat ve devam etme gücü veren cömertlik kaynağısınız.

Siz de burada bizim gibi mücahit ve nöbetçisiniz ve inşallah bizimle aynı sevabı alacaksınız.

Allah sizi korusun, gözetsin ve inşallah büyük yardımıyla bize ve size destek versin.

Meryem M.</p>
 </articel>
       <article role="region" tabindex="8"  aria-label="Makale 9">
    <h2>Kimin Takipçisiydin?</h2>
    <h3>  Emel Sözcüer</h3>
<p>Sınır insana sunulan güvenli alandır. Sınırlar aşılırsa insan maddi, manevi zarar görür. Sınırların olmadığı bir dünyayı insanlığa özgürlük diyerek zerk ediyorlar. Hâlbuki mahremiyet, bizi yaralanmaktan koruyan, diri ve şuurlu tutan gülistandır.

Mahremiyet, mahrem, şahsi olandır, kutsalımızdır; kıymetlilerimizi sakındığımız bölgedir. Kutsal olan mahremdir, sarmalanır, örtülür, mesafe konur, esirgenir. Mahremiyet, ifşa olmaktan, görünür, bilinir olmaktan rahatsızlık duyar. Kişi online olmakla görünürlüğün, çevirim içi olmakla gönüllü olarak mahremiyetin ifşasını kabul eder.

Zamanımızda mahremiyet konusunda zafiyet görülüyor. Sosyal medyada gösteri(ş) çılgınlığı yaşanıyor. Beğeni sayısını artırmak adına ahlaki değerler çiğneniyor, ucube haller yaygınlaşarak şımarık edalarla yozlaşmalar artıyor. Kutsal olan her şeyi, özellikle özel hayatı, aile kalesini yıkmakla görevli küresel uğursuzlar, insana dair değerli olan şeyleri, hayâsız akınlarla ifsat etmeyi hedefliyorlar.

Bu ifsat hareketlerinden büyük bir çoğunluk etkileniyor. Biz kendimizi korumaya çalışsak bile takip ettiklerimizin tutumları, halleri, görmek istemediğimiz görüntülerle, paylaşımlarla oluşan mahremiyet ihlalleri bir süre sonra sıradan, makul olarak kabul görüyor. Bu, toplumda çürümeye, yozlaşmaya, değerlerin yitirilmesine sebep oluyor. Parmak uçları hayatidir.

Takip etmek, takdir ettiğin, o kişinin sizi etkilemesine izin verdiğin, öne geçirdiğin, fikir aldığın, influencer, onun fikirlerine göre yol aldığın kişidir. Peki, senin takip ettiğin kişiler kimler? Bazıları şöyle cevap veriyor: Ben onu hayranlıkla takip etmedim, ne yaptığını bilmek için takipteydim. Hayır! Sen kimin takipçisiydin? Kur’an-ı Kerim’de de aynen ‘takipçi’ ifadesi geçiyor. Kimi takip edeceğimizi seçeceğiz. İnanıyoruz ki takip ettiklerimizden, beğenilerimizden sorumluyuz ve hesap vereceğiz. Kimi takip ettiğimiz, kim olduğumuzla ilgilidir.

Dijital mecralar çağın önemli imkânlarından biri. Ama imkânlardan çok daha fazla tehdit, dezavantaj mevcut. Bu bağlamda Müslüman’ın en büyük imtihan alanı sosyal medya mahremiyeti olduğunu rahatlıkla söyleyebiliriz. Çünkü medya aracı kültürel içerimleriyle kullanıcının dünyasına dâhil olur ve kendi büyülü dünyasına çeker.

Dijital ortamlarla yeni meslek alanı hâline gelen kitle etkileyicilerinin, “şöhret toplumu” tanımlamasına paralel; evliliklerini, ev içi pratiklerini, alışverişlerini, hayatlarının neredeyse her anını takipçileriyle paylaşmaları, mahremiyetin sosyal medya ortamlarında ne kadar aşındığının en belirgin göstergesidir.

Dijital ortamların yalnızca genç kuşaklara değil, her yaştan kesime hitap edecek düzeyde yaygınlık kazanmasıyla, teşhirci mahremiyetin boyutları genişlemiştir. Bunun sonucunda yakın zamana kadar bireyin, ailenin mahremi olarak görülen, yabancı gözlere açılması asla beklenmeyen, ev ortamlarından gündelik hayatın hemen bütün hallerine, bebeğin doğumundan dinî içerikli ritüellere kadar pek çok “özel an” sosyal medya ortamlarında teşhir edilmektedir.

Dinî konularda hassasiyet taşıyan ama sosyal medyanın atmosferinden kendisini kurtaramayan kullanıcıları, kendi girdabına çekmektedir. Dahası, gösteriş olarak yapıldığında manevi anlamdaki karşılığında azalacağı düşünülen ibadetler bile, beğeni ve takipçi sayısını arttırma, fenomen olma gibi cazibeler doğrultusunda bu mecralarda tüketilebilmektedir.

Günlük hayatın bütün ayrıntılarıyla sosyal medyada paylaşılması gerektiği düşüncesi, sosyal medyada paylaşılmayan bir şeyin gerçekte hiç yaşanmamış olduğu algısından artık uzaklaşma zamanı gelmedi mi? Maddi unsurlarıyla hayatımızı saran teknolojinin aile hayatımızdan kuşakların değişimine kadar köklü değişimler oluşturduğunun farkına ne zaman varacağız? Gündelik hayatta uymamız gereken mahremiyet sınırlarına dijital ortamlarda da uyulması gerektiğini unutmamalıyız.

Mahremiyet sadece Müslümanlara ait değil, insan olmakla alakalı kavramdır. İnsanın insan olma özelliklerini koruyabilmesi, gelişebilmesi için sınır, koruyucu kalkandır. Şeffaflığı savunanlar mahremiyeti enformasyonun, iletişimin, sermayenin önünde engel olarak görüyorlar. Şeffaflık hukukta adaleti sağlarken toplum ve fert bazında şeffaflık ahlaki bir kimliğin oluşmasını engeller.

Mahremiyet öncelikle kadının örtünmesi şeklinde anlaşıldı. Ancak eli yüzü kapalı bir kadının sosyal medya hesabında günlük hayatının tüm ayrıntılarını paylaştığını görünce mahremiyeti sadece bedeni örten örtü olarak algılamak doğru mudur? Mahremiyetin cinsiyetle, örtünmeyle ilgili olduğu düşüncesi kişinin körlüğüne sebep olur. Öncelikle vahiyle bildirilen, kimin kiminle, ne ölçüde yakınlaşacağını tanımak gerekir.

Eskiden duvarlar, kapılar, perdeler, pencereler, izleyiciyle mesafe gibi mekânsal sınırlar vardı. Zamanımızdaki dijital gözetimle bu sınırlar işlevini kaybetti. İçerisini dışarıdan ayıran bir duvar kalmadı. Örtü, kapılar, duvarlar artık bizi korumuyor. Bize kimin baktığını bilmiyoruz. Aslında dijital gözetim özgürlüğü ihlal şeklinde oluşmuyor. İnsanlar gönüllü olarak, kendilerini göstererek, isteyerek dijital içerik üretmeye katkı sağlıyorlar. Ancak özgürlük adına, bizi kimin gördüğünü bilmediğimiz, duvarların mahremiyetimizi koruyamadığı, kendimizle ilgili bilgide kontrole sahip olmadığımız bir dünyanın içinde, esarete doğru savruluyoruz. Elimizden mahremiyetimizi kontrol etme hakkımız, özgürlüğümüz alınıyor. Asıl özgürlüğün, kontrol olduğu umarım bir gün anlaşılacaktır.

İnsanın doğuştan hür ve irade sahibi olarak yaratılması, kişisel sınırların, özel hayatın dokunulmazlığı haklarını da beraberinde getiriyor. Ama insanın “kendini ifşa etmesi, tecessüs, gözetleme-kontrol” oluşumlarıyla mahremiyet ihlalleri, mahremiyete saldırı söz konusudur.

“Günümüz insanı hazzı ve nefsanî arzuların peşinden gitmeyi özgürlük olarak tanımlıyor. Ancak asıl özgür olanlar bunları kontrol altına alan kişilerdir.”

İnsanların doğal olarak sahip olduğu beden mahremiyeti vardır. Bunun hiç kimse tarafından ihlal edilmemesi gerekir. Ailesi içinde kalması gereken bilgileri, görüntüleri kendisinin veya başkasının paylaşmaması lazımdır.

İnsanın dilinin ölçülü olması, özel hayatına zarar verecek şekilde kullanmaması gerekir. Özellikle sosyal medyada insanların mahremiyetine zarar verecek şekilde dil mahremiyetini ihlal ettiklerini görüyoruz.

Bazı insanlar özel hayatını, insanlarla ilgili yaşantılarını paylaşabiliyor. Yaşantı mahremiyetinin korunması, ortalığa saçılmaması gerekiyor.

Düşünce mahremiyetine de dikkat etmeliyiz. Her düşüncenin başkaları tarafından bilinmesi gerekmez. Yazılan, söylenilen şeylerin nereye gittiğine, insanları nasıl etkilediğine dikkat etmek lazımdır.

Dedelerimiz anlatırdı: Eskiden dükkânlarda vitrin denilen bir şey yoktu. Alışverişte malı hakkında algı oluşturmak ayıptı. Malı methetmek bile küçümsenirdi, mütevazılık esastı. Mahremiyet her şeyin özüydü. Büyükler çarşıdan aldıkları yiyecekleri sararlardı. O yiyeceğe nefsi karışanın hakkı olduğu düşüncesiyle şifa getirmeyeceğini bilirler, paket yaparlardı. Şimdi ziyafet sofraları sosyal medyada paylaşılıyor.

Varoluş amacının yemek, giyinmek ve alışveriş olarak kabul görüldüğünden beri artık kendi kabulünü gerçekleştirmek adına, bedenler teşhir malzemesi oldu. İnsan ancak ahlakıyla, edebiyle, zarif kişiliğiyle, profesyonelliğiyle var olabilir.

Kişinin duygularını destursuzca paylaşması benliğinden sıyrılarak kendine yabancılaşmasının sonucudur.  Olgun kişi duygularını kontrol eder, sevincini, kederini, şükrünü ifşa etmez, hakkıyla yaşar. Geri çekilmek, sırlanmak, münzevi bir duruş zaruri ve acil çıkış kapısıdır. Dijital endüstrinin gösteri(ş) çağrısına uymak, gönüllü esarettir. Oysa insana yakışan onurlu hürriyettir.

Mahremiyet herkesin sahip olduğu temel bir haktır. Onu korumak ise hem bireysel bilinç hem de toplumsal sorumluluk gerektirir. Unutulmamalıdır ki; mahremiyet, saygının en ince, zarif halidir.</p>
    
  </article>
</body>
</html>
